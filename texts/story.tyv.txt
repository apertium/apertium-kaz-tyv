1 	Артыш кайда?
2 	Артыш биле Шеӊне садта. Агаар-бойдус бөгүн эки, дыка чылыг-дыр. Ынчалза-даа дүүн дыка соок болган! Ынчангаш олар даштыгаа ойнап шыдавааннар. Артыш биле Шеӊне ойнаарынга ынак, олар үргүлчү улуг бажыңның баарында садка кады ойнаар.
3 	Артыш дээрге алды харлыг бичии оол. Бичии уруг ооӊ дуӊмазы-дыр, ол беш харлыг. Артыштыӊ бичии ыды бар, ол ыт база садта турар ам. Ыт ол ийи уруг-биле ойнаарынга ынак. Ыт дыка амырап турар ам.
4 	Шеӊнениӊ база ыды бар бе? Чок, Шеӊнениӊ ыды чок, ооӊ диизи бар. Ынчалза-даа диис бажыӊда, диис удуп чыдар. 
5 	Оларныӊ авазы диис-биле бажыӊ иштинде, ол Артыш биле Шеӊнениӊ ойнап турарын соӊга өттүр харап көрүп турар. Артыш улуг кырган ыяшка чедир дүрген маӊнап чорупкан, ол Шеӊнеден чаштынып турар. Чүге деп билир силер бе? Шеӊне карактарын холу-биле дуй тудуп алган олурган. Ол чүнү-даа көрүп шыдавас, ол санап турар. Ол чүге ону кылып турар? База Артыш ыяш чанында чүнү кылып турарыл?
6 	Ол дээрге оюн-дур. Шеӊне санаарын доозупкаш, долгандыр көөр. Ол Артышты дилеп чоруп турар: ол кайнаар чорупканыл? Көрдүӊер бе ону?
7 	Шеӊне Артыштыӊ кайда турарын билбес. "Артышты көрдүӊ бе?" - деп, ол ыттан айтырган. Ынчалза-даа ыт чугааланып билбес болбайн канчаар. Ынчангаш Шеӊне айтырыынга харыы албас. Кижилер ыттар-биле чугаалашкаш, кажан-даа харыы албас! 
8 	Шеӊне соӊга караанда турган авазынче көрген, авазы хүлүмзүрүп турган. Ол Артыштыӊ кайнаар чорупканын билир деп Шеӊне бодаан:" Кайнаар барды, чугаалап берем!" деп авазынга чугаалаан. "Чок, Шеӊне, чугаалап берип шыдавас мен!" - деп харыылаан. Ооӊ кайда турарын билип турар-даа болза, ол чугаалаксавайн турар. 
9 	Шеӊне садка оожум кылаштаан. Ол ам-даа Артышты тып алырын кызыдып турар. Ол стол болгаш сандайлар аадаан көрген, ынчалза-даа Артыш ында чок болган. Ол кайыын-даа дилеп көрген, ынчалза-даа тып чадап каан. 
10	Оон ол бир дааш дыӊнап каан, ол улуг кырган ыяш артындан кээп турар болган. Ол Артыш бооп болур бе? Катап-ла дагжай берген. Ол кичээнгейлиг дыӊнаалаан. Куш азы өске бир амытан эвес-тир. Ол ону ам чүүден-даа эки дыӊнаап каан. Ол Артыш боор ужурлуг!
11 	Оон ол бичии холун көрүп каан, чоокшулап келгеш ооӊ бажын база көрүп каан. Ол каттырыпкаш "Сени тып алдым!"- деп чугаалаан. Олар ийелээ өөрүшкүлүг бажыӊынче кире бергеннер, чемненир болгаш суг ижер үе келген.
